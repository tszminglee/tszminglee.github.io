<?xml version="1.0" encoding="utf-8" standalone="yes"?>
<rss version="2.0" xmlns:atom="http://www.w3.org/2005/Atom">
  <channel>
    <title>Tommy Tsz-Ming Lee</title>
    <link>https://tszminglee.github.io/</link>
    <description>Recent content on Tommy Tsz-Ming Lee</description>
    <generator>Hugo -- gohugo.io</generator>
    <language>en-us</language>
    <lastBuildDate>Fri, 30 Apr 2021 16:35:50 +0800</lastBuildDate>
    
	<atom:link href="https://tszminglee.github.io/index.xml" rel="self" type="application/rss+xml" />
    
    
    <item>
      <title>EP19 - 氣候轉變一直望住我地</title>
      <link>https://tszminglee.github.io/podcast/ep19/</link>
      <pubDate>Fri, 30 Apr 2021 16:35:50 +0800</pubDate>
      
      <guid>https://tszminglee.github.io/podcast/ep19/</guid>
      <description>簡介
幻想氣候轉變一直係一個獨立嘅個體，一直存在，後來終於得到人類對氣候轉變作為事實嘅承認，同時人類都承認咗自己嘅角色，並且體現喺拒絕一支飲管、開少一個鐘冷氣、買有能源標籤嘅電器上面。凡事種種，可以話係氣候轉變嘅具現進程終於延伸到人類身上，但與此同時，人嘅能動嘅空間亦都越黎越有限。
我地討論一個好古老嘅問題，但希望可以走一個遠路，從對面諗翻返黎，睇下點樣Thinking Like a Climate。
by 梓明、Kimberly
參考：
Knox, Hannah. 2015. Thinking like a climate. Distinktion: Journal of Social Theory, 16(1):91–109.
Knox, Hannah. 2020. Thinking Like a Climate: Governing a City in Times of Environmental Change. Duke University Press.
後記
好幾次之後先發現Kimberly一路分享緊嘅係一種非以人為中心嘅視覺。我一直都以為自己知道，但總係發現唔係好明Kimberly究竟想講咩。後來詳談過幾次之後，先發現好多時我換咗嘅只係「視野」，而唔係「視覺」，就好似搭飛機時有好唔同嘅視野（鳥瞰），但視覺仍然都係屬於人嘅視覺。或者係人用人嘅視覺睇野太自然，一時三刻唔知點樣放棄；又或者係人根本無辦法唔用人嘅視覺睇野，因為呢個就係一個天生嘅限制。但就算係後者都好，仍然都可以討論一個非人視覺究竟會睇到啲咩。我對於今次氣候轉變嘅微小理解就係，氣候轉變唔係人承認之後先存在嘅野，而係有咗人承認之後，氣候轉變作為事實終於得到人類世界（視覺）嘅承認同彰顯。我唔知呢種視覺可以帶畀我乜野，但我特別警剔對於無immediate relevance嘅野嘅隨便放棄。</description>
    </item>
    
    <item>
      <title>EP18 - 如果知識有定義</title>
      <link>https://tszminglee.github.io/podcast/ep18/</link>
      <pubDate>Wed, 21 Apr 2021 16:35:50 +0800</pubDate>
      
      <guid>https://tszminglee.github.io/podcast/ep18/</guid>
      <description>簡介
大草原上，你望到遠方有隻羊，然後你指住嗰度話：「嗰度有隻羊。」如果事實上嗰度真係有隻羊，咁「嗰度有隻羊」似乎就可以稱為（你嘅）知識。但如果實際上你指住嘅只係一舊似羊嘅石（即係你睇錯），咁明顯你就唔再擁有「嗰度有隻羊」嘅知識。又但係，如果咁啱舊石後面真係有隻羊呢？你算唔算擁有知識呢？
我地討論好出名嘅Gettier problem（葛梯爾問題），睇吓點樣釐定知識的定義。
by 梓明、Tony
參考：
Gettier, Edmund. 1963. Is Justified True Belief Knowledge? Analysis 23:121-123
後記
後段有講一個關於我面前嘅杯嘅例子：我望到我面前有一隻杯，我覺得我擁有「我面前有一隻杯」嘅知識。結合埋上次講知識可能會因為環境改變而改變，我地總共就有兩個方法去挑戰呢個（睇落咁明顯嘅）知識。第一種係透過「諗太多」：你點知你望到嘅杯係真實存在嘅呢，點知道隻杯唔係殘影？點知道唔係你嘅感官系統受到干擾？你有冇辦法排除所有可能性？第二種係透過「諗太少」：可能你真係望住隻杯嘅殘影，但咁啱殘影下又真係有隻杯（而你唔知），咁樣仲算唔算係知識？你淨係望到殘影咋喎？你好彩咋喎？我嘅生活從此可以不斷驅逐我（自覺）擁有嘅知識，並且繼續宣稱自己擁有知識。多謝tony，多謝哲學。</description>
    </item>
    
    <item>
      <title>EP17 - 物質所見證嘅真相</title>
      <link>https://tszminglee.github.io/podcast/ep17/</link>
      <pubDate>Thu, 08 Apr 2021 16:35:50 +0800</pubDate>
      
      <guid>https://tszminglee.github.io/podcast/ep17/</guid>
      <description>簡介
無論係閉路電視上嘅磷質烙印，樹木嘅分枝，無人機嘅嘈音，定係油污所折射嘅倒影，全部都訴說住好多往事，好多過去。關於呢個世界嘅物質，有好多我地無法盡知，但仍然有好多，冇被充份聆聽嘅聲音。真相就算沉沒，仍然會被見證。不妄信，並仍然相信真相可以接近。
我地討論人以外嘅世界，關於物質嘅見證角色。
by 梓明、Kimberly
參考：
Schuppli, Susan. 2020. Material Witness - Media, Forensics, Evidence. Cambridge, MA: MIT Press.
後記
世界因為複雜，所以美麗；並因為係複雜，所以無可避免地被簡化、省略。關於生存，可能單就人類一環，已經耗費晒所有心神。就算世界赤裸地鋪陳喺我地眼前，我地有冇辦法察覺並且理解。始終希望知道不可知，知道可知，知道未知，知道無知。</description>
    </item>
    
    <item>
      <title>EP16 - 點解單有機會率不足以致信</title>
      <link>https://tszminglee.github.io/podcast/ep16/</link>
      <pubDate>Fri, 02 Apr 2021 16:35:50 +0800</pubDate>
      
      <guid>https://tszminglee.github.io/podcast/ep16/</guid>
      <description>簡介
想像一百個人行入電器鋪，每人拎走咗一部電視機，收銀員發現淨係得一個人有俾錢，然後假設我地捉到呢一百個人嘅其中一個，喺冇其他資訊嘅情況底下，我地有冇理由指控呢個人偷竊？呢個「99％機會係偷竊」嘅證據，究竟足唔足以支撐偷竊嘅講法呢？相比起「有一個目擊者話佢見住呢個人偷電視機」，邊一種證據強啲呢？之但係呢個目擊者，會唔會都有機會認錯、睇錯、記錯，而呢個錯誤嘅機會率係咪又比99％細呢？
by 梓明、Tony
參考：
Smith, Martin. 2018. When Does Evidence Suffice for Conviction. Mind 127(508):1193–1218.
後記
傾過幾次知識之後，印象最深刻嘅係字面意義上嘅「難以致信」，或者講「致信甚難」，凡事唔單止要講證據，仲要講證據嘅特性。我理解到嘅係，單單倚靠機會率而得到嘅知識（致信），有一種特性，就係（假設機會率係準確）世界冇需要發生任何偏離「正常」嘅事情發生，就已經如實反映咗機會率所帶黎嘅可能性，無論係99％發生嘅事，定係1％發生嘅事，都同樣冇必要驚奇，因為邊一邊都係一種必然。比起非機會率嘅證據，例如證人嘅陳詞，世界似乎須要發生偏離「正常」嘅事情發生，例如認錯、睇錯、記錯，或者證人存心欺騙，先致足以推翻陳詞作為證據嘅致信強度，即使呢啲偏離「正常」嘅事情所發生嘅機會率可能大過1％，但如果「致信」嘅過程中加入咗「正常與否」嘅維度，證人作為證據就標示住同機會率作為證據有住本質上嘅差異。再高嘅機會率都囿於「正常世界」而難以超越依憑「異常世界」嘅另一種證據。</description>
    </item>
    
    <item>
      <title>EP15 - 當我地成為化學物嘅一部分</title>
      <link>https://tszminglee.github.io/podcast/ep15/</link>
      <pubDate>Sat, 20 Mar 2021 16:35:50 +0800</pubDate>
      
      <guid>https://tszminglee.github.io/podcast/ep15/</guid>
      <description>簡介
生活充斥住化學物，佢地唔單止存在，仲會佔據，並且隨時喺我地嘅生活顯現。思考化學物唔係科學家嘅專利。化學物之於生活，冇人可以獨善其身。你吸入嘅一啖渾濁嘅空氣，可能係吸入咗一連串不公義嘅關係。我地討論對於生活上嘅化學物嘅一個人文面向。
by 梓明、Kimberly
參考：
[1] Murphy, Michelle. 2006. &amp;ldquo;Introduction,&amp;rdquo; In Sick Building Syndrome and the Problem of Uncertainty: Environmental Politics, Technoscience, and Women Workersm, pp.1-18. Duke University Press.
[2] Murphy, Michelle. 2008. &amp;ldquo;Chemical Regimes of Living,&amp;rdquo; Environmental History, 13(4), pp. 695-703.
[3] Murphy, Michelle. 2017. &amp;ldquo;Alterlife and Decolonial Chemical Relations,&amp;rdquo; Cultural Anthropology, 32(4), pp. 494-503.
後記
環境人文學係我第一次聽嘅學科，我粗淺嘅理解就係將自然科學帶離實驗室，但又唔係應用自然科學，雖然係最終都希望係解決人所面對嘅問題，但並唔係停留喺個人層面上，而係面向成個社會或者成個物種，思考點樣同化學物（及其他）共存共榮。聽落好似好宏大，我只係覺得任何認真做嘅研究都可以（一定要）問出一個好宏大嘅問題，先至唔會迷失於精密之中。分享一段Kimberly超譯為「我地吸入嘅唔係渾濁嘅空氣，而係不公義嘅關係」嘅原文：
Murphy (2017:501) writes,
&amp;ldquo;Breathe in. With each inhalation, the extensive relations of finance capital are pulled into your lungs, passing through membranes, attaching to receptors, rearranging metabolism, altering gene expression.</description>
    </item>
    
    <item>
      <title>EP14 - 龜、阿基里斯、同埋推論之不可能</title>
      <link>https://tszminglee.github.io/podcast/ep14/</link>
      <pubDate>Mon, 15 Mar 2021 16:35:50 +0800</pubDate>
      
      <guid>https://tszminglee.github.io/podcast/ep14/</guid>
      <description>簡介
話說一隻龜同阿基里斯賽跑，雖然阿基里斯贏咗，但係隻龜同佢講，超越我理應係唔可能嘅。我地講一篇一百年前嘅文章，全長兩頁半紙，文章作者亦都係《愛麗絲夢遊仙境》嘅作者。
by 梓明、Tony
參考：
Carroll, Lewis. 1895[1995 reprint]. What the tortoise said to Achilles. Mind 104: 691-693.
後記
一直覺得自己從前冇學到好多數學好遺憾，例如長時間冇微積分嘅世界延遲咗對於「無限」嘅各種思考，以致而家聽到呢啲概念都會覺得好驚奇，尤其係喺唔同學科嘅討論都會偶然遇到。另外就係難免會讚嘆從前嘅人真係博學而通才。當研究不斷精密化嘅時候，專精已經夠難，但我仍然抱有游走於唔同專業同學問之間嘅心願。</description>
    </item>
    
    <item>
      <title>EP13 - 知識會唔會因為環境改變而改變？</title>
      <link>https://tszminglee.github.io/podcast/ep13/</link>
      <pubDate>Sat, 06 Mar 2021 16:35:50 +0800</pubDate>
      
      <guid>https://tszminglee.github.io/podcast/ep13/</guid>
      <description>簡介
問答遊戲節目入面，同一個問題，答啱有一蚊同答啱有一萬蚊，會唔會影響你作答時候嘅信心？如果你係知道答案，獎品大小理論上係咪唔會影響作答信心？如果信心會動搖，係咪即係話你突然變得唔肯定問題嘅答案？但明明你係知道答案！所以「知識」，究竟應該係一種唔會（輕易）改變嘅野丫，定係一種會因為客觀環境改變而改變嘅野呢？
by 梓明、Tony
參考：
DeRose, Keith. 1992. Contextualism and Knowledge Attributions. Philosophy and Phenomenological Research, Vol. 52, No. 4, pp. 913-929.
後記
研究生活就係，present嘅時候擁有全部知識，Q&amp;amp;A嘅時候得返一半；寫文嘅時候又擁有全部知識，收到reviewer comments嘅時候歸零。由此可見，知識會因為環境改變而改變（誤）。</description>
    </item>
    
    <item>
      <title>EP12 - 以數字為名嘅創傷</title>
      <link>https://tszminglee.github.io/podcast/ep12/</link>
      <pubDate>Sun, 28 Feb 2021 16:35:50 +0800</pubDate>
      
      <guid>https://tszminglee.github.io/podcast/ep12/</guid>
      <description>簡介
關於造成傷害嘅事，關於傷痛嘅質地，關於傷痛同我地之間嘅連結，關於同一族群共同面對嘅情緒，關於傷害來源，關於228。陪伴、聆聽、同行、加油。
by 梓明、Kennedy
參考：
Alexander, Jeffrey C . 2012. Trauma: A Social Theory. UK: Polity. pp. 1–30.
後記
因為一啲事遲咗兩日錄，咁啱遇上重要嘅時刻，一邊直播住創傷嘅形成，一邊談論創傷嘅形成，就好似兩條魚傾緊魚應該點樣煮先好食。諗起早幾日何桂藍講 unapologetic，或譯「不卑不亢」，聊以自醒，希望迴避一種自憐自傷嘅沉溺。如果創傷有積極意義，我諗係教識我感受到他人嘅創傷。如果每個創傷都必然地痛，我希望每場痛都有人見證。陪伴、聆聽、同行、加油。</description>
    </item>
    
    <item>
      <title>EP11 - 講大話衰啲定誤導人衰啲？</title>
      <link>https://tszminglee.github.io/podcast/ep11/</link>
      <pubDate>Thu, 18 Feb 2021 16:35:50 +0800</pubDate>
      
      <guid>https://tszminglee.github.io/podcast/ep11/</guid>
      <description>簡介
厄人係衰，但點樣厄人會衰啲？如果你一定要厄人，你會想用真話厄人，定用假話厄人？如果你一定要俾人厄，你希望對方係用真話厄你，定用假話厄你？我地認真傾吓「講大話」同「誤導」嘅分別，比較吓呢兩個行為點樣有唔同嘅道德責任。
by 梓明、Tony
參考：
Webber, Jonathan. 2013. Liar! Analysis 73: 651–9
Rees, Clea F. 2014. Better lie! Analysis 74:59-64.
後記
講起「用假話去厄人」同「同真話去厄人」，有啲朋友會諗起「真小人」同「偽君子」嘅分別：好似厄人之餘又講假話就係做衰野做到底，反而用真話厄人就係衰唔晒。如果我地焗揀「真小人」同「偽君子」，好似「真小人」係比較受歡迎。個邏輯可能係：「一個人做更多嘅衰野」比唔上「一個人嘅行為無辦法被簡單定性」更可惡。的確「偽君子」嘅出現令到世界複雜咗好多，但似乎對於「偽君子」嘅厭惡係出於更個人嘅原因，而唔係針對「偽君子」嘅行為。今集入面中間講到「（用真話）誤導人」其實有時候會比「講大話」好，因為至少講真話未必會活埋真相（可能只係避開），而（成功嘅）大話就係真正意義上嘅封棺蓋土。喺真相越黎越被忽視嘅年化，我始終覺得寧願錯，但都唔可以假。</description>
    </item>
    
    <item>
      <title>EP10 - 你嘅信任係咪值得信任？</title>
      <link>https://tszminglee.github.io/podcast/ep10/</link>
      <pubDate>Thu, 11 Feb 2021 16:35:50 +0800</pubDate>
      
      <guid>https://tszminglee.github.io/podcast/ep10/</guid>
      <description>簡介
每一場信任都有佢自己產生嘅基礎，大至政府每日公佈嘅肺炎確診數字，小至你面前飲緊嘅樽裝水，都有佢地自己嘅信任鏈。當社會越黎越複雜，資訊越黎越泛濫，要仔細驗證我地所相信嘅每一件事情幾乎唔可能；同時要暫停我地對所有事情嘅信任亦都唔實際。洪流入面，我地對唔同事情所形成嘅信任究竟有幾值得我地自己信任？
by 梓明、Kennedy
參考：
Giddens, Anthony. 1991. The Consequences of Modernity. Polity Press.
後記
有啲時候，我地好清楚知道信任係一種選擇：信朋友、信師長、信一個陌生人，但似乎我地未必時刻意識到呢個選擇幾乎係每一刻每一秒都發生緊。搭車，要相信司機；買菜，要相信菜販（唔厄秤或者唔賣唔新鮮嘅菜）；行路，都要相信頭上嘅鋁窗唔會突然脫落；誇張啲，行步路都要相信下一秒條路唔會突然下陷。除咗兜口兜面見到嘅人，我地更多嘅信任可能投入咗喺一啲制度、或者一啲更為抽象嘅事情上面。將習以為常嘅相信抽返出黎講，唔一定係要懷疑晒成個世界，而係試吓有冇辦法重構返自己嘅信任鏈。就算唔得，知道唔得都總好過唔知得唔得。習以為常嘅事情可能係最陌生，尤其係我地唔知道或者唔記得咗點解呢啲事情存在，而又獲得我地嘅信任。</description>
    </item>
    
    <item>
      <title>EP09 - 係危係機定係只係機會率？</title>
      <link>https://tszminglee.github.io/podcast/ep09/</link>
      <pubDate>Thu, 04 Feb 2021 16:35:50 +0800</pubDate>
      
      <guid>https://tszminglee.github.io/podcast/ep09/</guid>
      <description>簡介
關於危機，最直觀嘅理解係指一啲唔好嘅事情發生嘅機會率，而個問題就係，係咪呢個定義就足以解釋晒唔同場合嘅危機呢？如果唔得，係咩情況之下唔得呢？同埋喺機會率以外又差啲乜野？我地睇下一個對於危機嘅pluralist account，即係危機並唔係單由機會率構成，入面仲包括咗其他元素。
by 梓明、Tony
參考：
Ebert, Philip, Martin Smith and Ian Durbach (2019) Varieties of Risk. Philosophy and Phenomenological Research, 1-24.
後記
我真正學到嘅可能係咩叫「pluralist account」。成日將資訊爆炸、世界好複離掛喺口邊，慢慢會覺得對於任何事情，簡單嘅定義一定唔可能（甚至定義本身已經唔可能），然後就會自然咁講「都係睇角度啫」、「都係睇你assume咗啲咩啫」，並且唔記得咗討論嘅起點由呢度開始。講「危機」，最直觀就係「唔好嘅事情發生嘅機會率」，但好多例子都表明我地對於危機嘅理解並唔限於單純嘅機會率，所以危機自然而然就係「機會率+」。當我想settle喺呢個諗法嘅時候，篇文講到有人會嘗試整走個加號，捍衛返「危機就係機會率」嘅立場（non-pluralist account），呢件事話返比我知就算資訊再多，事情再多，pluralist account都未必係一個default嘅立場，而係需要justification。</description>
    </item>
    
    <item>
      <title>EP08 - 或者我地都係流散嘅人</title>
      <link>https://tszminglee.github.io/podcast/ep08/</link>
      <pubDate>Sat, 30 Jan 2021 16:35:50 +0800</pubDate>
      
      <guid>https://tszminglee.github.io/podcast/ep08/</guid>
      <description>簡介
「流散者」係一個淒美嘅字，淒係因為睇唔清眼前路，美係因為永遠惦記身後身。流散嘅人遠離並且回望，凡再冇辦法接近嘅，都可能造就流散嘅意識，可以係對於國家、對於民族、甚至係過去嘅時間或者空間。當家非家，國非國，時不我與，此時此刻嘅你，又係咪一個流散嘅人？
by 梓明、Kennedy
參考：
Brubaker, Rogers. 2005. The &amp;ldquo;diaspora&amp;rdquo; diaspora, Ethnic and Racial Studies, 28:1, 1-19.
後記
「我從沒有出走，離別中有回望，無論多遠，始終有歸處。」我通常都係咁樣想像自己，或者我希望自己係一種咁樣既形象，透過詮釋將自己唔喺香港嘅事實變得浪漫，並從中得到慰藉。我又希望「流散」係生而為人嘅本質，因為我地都係被投擲到一個自由嘅世界，要時刻做決定，被迫遠離嗰個唔洗思考嘅境地，咁樣我就可以覺得「流散嘅唔淨止係我，仲係在座咁多位」。千迴百轉，講講吓講到近乎低吟而不自知。</description>
    </item>
    
    <item>
      <title>EP07 - 講時間嘅本質要講音樂？</title>
      <link>https://tszminglee.github.io/podcast/ep07/</link>
      <pubDate>Fri, 22 Jan 2021 16:35:50 +0800</pubDate>
      
      <guid>https://tszminglee.github.io/podcast/ep07/</guid>
      <description>簡介
對於時間嘅本質大致有兩種睇法，一種係「時空論」(Spacetime Thesis)，強調時間同空間嘅相似性，大致可以理解為「時間係空間向下一個維度嘅延伸」；另一種係「時間的動態理論」(The Dynamimc Theory of Time)，強調時間同空間嘅差異，當中包括「時間不可逆轉」，即時間有既定方向性，而空間就冇。喺呢個咁大嘅爭論入面，我地睇吓一個黎自「音樂」同埋「美學價值」嘅論據，點樣支持後一種講法。
by 梓明、Tony
－－－－－
參考：
Markosian, Ned. 2020. Sideways music. Analysis 80(1): 51-59.
後記
我地同時間打交道，但佢嘅本質係咩喺生活並唔重要，所以時間嘅本質，我覺得算係一個同自身保有一定距離嘅題目。唔似得現實入面嘅事，一係同自己冇關（所以唔關心），一係同自己太過相關（所以意見太多），跌入論證自己係啱嘅hidden agenda。我中途既覺得時間係第四維，時間就係空間嘅延伸，但同時又覺得時間同空間有根本性嘅唔同，不可逆嘅特性唔應該屬於維度討論入面。我覺得真正可怕嘅係，如果唔係咁樣靜靜坐喺傾一個鐘，我可以想像自己同人討論嘅時候，當人地講時間係第四維，我就會講時間不可逆；當人地講時間係不可逆，我就會講第四維，並且覺得自己喺兩場討論入面都講咗啱嘅野，而不自覺矛盾。過去，我究竟犯咗幾多次咁樣嘅錯呢。</description>
    </item>
    
    <item>
      <title>About</title>
      <link>https://tszminglee.github.io/about/</link>
      <pubDate>Tue, 19 Jan 2021 11:46:21 -0800</pubDate>
      
      <guid>https://tszminglee.github.io/about/</guid>
      <description>Professional I am currently a Teaching Consultant at Department of Linguistics and Translation at City University of Hong Kong. I earned my Ph.D. of Linguistics from University of Southern California in 2022. I am co-advised by Audrey Li and Andrew Simpson. I received my MA in Linguistics from Kyoto University and my BA in Japanese Studies and Linguistics from The Chinese University of Hong Kong.
 Full CV | Google Scholar</description>
    </item>
    
    <item>
      <title>EP06 - 我係乜乜人我自豪？</title>
      <link>https://tszminglee.github.io/podcast/ep06/</link>
      <pubDate>Fri, 15 Jan 2021 16:35:50 +0800</pubDate>
      
      <guid>https://tszminglee.github.io/podcast/ep06/</guid>
      <description>簡介
除咗「我係香港人」之外，其實仲有好多「我係乜乜人」嘅講法。隨住唔同地方嘅地區報紙湧現，「地名＋人」呢個組合越黎越唔空洞，屯門人、沙田人、黃大仙人、大埔人。同時當每個「乜乜人」都係特別嘅時候，會唔會跌入一種「所有野都特別變相就係所有野都唔特別」嘅迷路？
我地討論連結，尤其係同地方嘅連結，並且介紹咗一篇關心「身份之外」嘅文章。
by 梓明、Kennedy
參考：
Brubaker, Rogers &amp;amp; Cooper, Frederick. 2000. &amp;ldquo;Beyond &amp;lsquo;identity&amp;rsquo;&amp;rdquo;. Theory and Society 29(1):1-47.
後記
唔知點解見到地區報湧現，就會有種莫名嘅開心。雖然我冇直接參與，亦都冇機會好仔細睇。可能係因為除咗發現自身同地方嘅連結之餘，亦見到同自身無關嘅地區上嘅連結。以前居留日本嘅時候，雖然好享受居住環境，但都係比唔上喺一個香港社區入面每個人都努力唔同人接觸但又無法完全保持距離嘅矛盾心情，好似隔離屋姨姨同你打招呼焗住要頹應佢，但又會試過有人幫自己撳住電梯門覺得好溫暖。喺人同人之間嘅縫隙周旋，喺同一個土地上各自靜默前行，身旁嘅人既礙眼但又難得，可能就係呢種若即若離成就咗我對於地區、對於香港嘅一種微妙嘅連結。</description>
    </item>
    
    <item>
      <title>EP05 - 你講緊嘅係藉口、理由、定係excuse</title>
      <link>https://tszminglee.github.io/podcast/ep05/</link>
      <pubDate>Fri, 08 Jan 2021 16:35:50 +0800</pubDate>
      
      <guid>https://tszminglee.github.io/podcast/ep05/</guid>
      <description>簡介
如果你遲到，有人指責你，話「你做乜遲到」，喺呢個你需要解釋你嘅行為嘅時候，俾一個點樣嘅解釋先可以安撫到對方？如果話係因為遇到交通意外，呢個係藉口、理由、定係excuse？如果話係因為塞車，呢個又係藉口、理由、定係excuse？唔同嘅解釋其實展現咗我地對「責任何在」嘅潛在理解。
我地講吓呢幾種「解釋」嘅下位分類，討論 The power of excuses。
by 梓明、Tony
參考：
Sliwa, Pauline. 2019. The power of excuses. Philosophy &amp;amp; Public Affairs 47(1):37-71.
後記
唔講唔知「解釋」可以有好多下位分類，呢三樣野好似係有一種咁嘅關係：我地將一個解釋視為理由即刻表示冇人做錯，冇人有責任；視為藉口即係有人做錯並且有關嘅解釋唔足以免去責任；至於視為excuse即係有人做錯但有關嘅解釋可以減輕部分責任。一開始冇諗過藉口同excuse係咁唔同，以為係直接嘅中英翻譯，不過傾落就發覺都幾唔一樣，好多場合都唔可以互換。個別語言所形成嘅詞語真係可以好細膩。最後冇時間傾，但我覺得「苦衷」同埋「掩飾」（as in 解釋即係掩飾）都有好強烈嘅語言色彩，如果有minimal pairs 可以劃分晒呢啲字嘅用法就好（而我未諗到）。</description>
    </item>
    
    <item>
      <title>EP04 - 標籤唔好得黎又好常見</title>
      <link>https://tszminglee.github.io/podcast/ep04/</link>
      <pubDate>Tue, 29 Dec 2020 16:35:50 +0800</pubDate>
      
      <guid>https://tszminglee.github.io/podcast/ep04/</guid>
      <description>簡介
生活上有好多標籤，我地明知標籤唔好但冇辦法完全避免。如果標籤嘅本質係分類，咁點解標籤總有非常唔好嘅含義？如果標籤無可避免，我地又有點樣活喺一個充滿標籤嘅世界？我地輕輕講咗兩本書嘅睇法，討論咗標籤嘅意思同埋標籤嘅不定性。我地提及咗好多唔同嘅標籤，有啲標籤甚至係帶有歧視成份，但既然呢啲都係生活入面會出現嘅標籤，無理由避而不談。
by 梓明、Kennedy
參考：
Lemert, Edwin M. 1951. Social pathology; A systematic approach to the theory of sociopathic behavior. New York: McGraw-Hill.
Becker, Howard. 1963. Outsiders: Studies in the sociology of deviance. Free Press Glencoe.
後記：
其實「標籤」本身可能都係一種標籤，所以我一開始諗嘅時候係想將「標籤」還原返做一種中性啲嘅字，Kenndy都有提到，就係「分類」。如果「標籤＝分類」咁其實係非常無可厚非。我嘅理解係隨住世界越黎越複雜，我地對世界嘅高速掌握往往都係黎自於（好嘅）分類，可以等我地好快咁知道外界嘅事物同自身係一種點樣嘅關係。如果「標籤」嘅本質係分類，咁個問題就係點樣嘅分類先會令分類成為「標籤」。我嘅諗法係「標籤＝分類＋負面評價」，因為「標籤」同一般客觀分類最大嘅分類似乎就係多咗一層主觀嘅判斷喺入面，至少我們唔會覺得「有機」、「成年人」、「管弦樂器」呢啲係一種標籤（一般情況下）。但咁樣嘅講法「標籤」又好似只係負面嘅形容詞，例如「歹毒」、「涼薄」，似乎仍然未係一般「標籤」嘅意思。所以可能係「標籤＝分類＋負面評價＋脫離實際關聯」，我覺得同現實脫勾好似係「標籤」之所以成為「標籤」嘅重點，「標籤」因而變得空洞、離開思考、以偏概全、忽略現實，乃至於陷入返自身嘅定義入面。
亂世中努力思索，希望做力所能及嘅事。</description>
    </item>
    
    <item>
      <title>EP03 - 刑罰裡面有運氣成份</title>
      <link>https://tszminglee.github.io/podcast/ep03/</link>
      <pubDate>Wed, 16 Dec 2020 16:35:50 +0800</pubDate>
      
      <guid>https://tszminglee.github.io/podcast/ep03/</guid>
      <description>簡介
想像有兩個殺手，各自去槍殺一個目標。殺手A成功咗，而殺手B因為一個天降嘅花樽擋咗粒子彈而失咗手。假設兩個人比人拉咗之後，一個告「謀殺」，判囚終身；另一個告「意圖謀殺」，判監五年。然後殺手A唔憤氣咁話：「殺手B唔洗判終身係咪純粹因為佢運氣好？我地動機一樣，對社會嘅威脅又一樣，咁樣判公平咩？」
我地討論一篇1989年嘅文章，講及刑罰裡面係有運氣成份。最後我地提到，就算有運氣成份，刑罰仍然都可以係公義嘅。
by 梓明、Tony
參考：
David, Lewis. 1989. &amp;ldquo;The Punishment that Leaves Something to Chance&amp;rdquo;, Philosophy and Public Affairs 18(1): 53-67.
後記
一開始覺得「謀殺」罰得重過「意圖謀殺」好合理，冇咩野好討論，然後出現咗呢個花樽嘅例子，突然就覺得好似刑罰唔一樣先係唔合理。有時會覺得做乜要咁諗野或者做乜諗咁多野，搞到一啲好顯淺或者好似已經有定論嘅又要拎出黎諗過一次。去到又會發現兜咗一大個圈，搵到嘅唔係點樣改善而家制度嘅野，而係搵到一種講法調和咗兩種意見，最後都係講返「刑罰唔一致」其實好合理。跑咗一個圈，返番起點，如果你在意嘅目的地，咁係無咩意義；但如果你在意嘅跑步本身，咁已經做咗一場好好嘅運動。最後Tony提到嘅公義嘅事情係要宣之於口，我仍然覺得非常amused。</description>
    </item>
    
    <item>
      <title>EP02 - 陌生人未必真係好陌生</title>
      <link>https://tszminglee.github.io/podcast/ep02/</link>
      <pubDate>Wed, 16 Dec 2020 16:34:50 +0800</pubDate>
      
      <guid>https://tszminglee.github.io/podcast/ep02/</guid>
      <description>簡介
「陌生人」成日都有一種負面嘅聯想，但其實我地每日都會遇到好多陌生人，巴士司機、麵包鋪嘅收銀員、搭地鐵坐隔離嘅學生，等等。有啲陌生人好似特別陌生，又有啲好熟悉嘅人可以感覺好陌生，甚至同一個人喺唔同時候可以既陌生又唔陌生。「陌生」其實係一種點樣嘅概念？「陌生」條線應該點樣畫？
我地討論一篇比較舊嘅短文，睇下「陌生」嘅下位分類，最後我地提到「陌生可能黎自一種想像嘅落差」。
by 梓明、Kennedy
參考：
Simmel, Georg. 1908. &amp;ldquo;The stranger&amp;rdquo;, in Kurt Wolff’s collection of Simmel’s texts (The Sociology of Georg Simmel). Translated and edited by Kurt H. Wolff. New York: The Free Press, 1950.
後記
一開始朋友同我講「陌生人 as a claim」嘅時候唔係好明，傾完明白冇一種係客觀嘅陌生人：「陌生人」呢個概念唔係依附喺一個固定嘅人或者一種客觀嘅特質上面，「陌生」唔單止係一人一義，仲要係幾乎一個處境一個定義。熟悉嘅人隨時可以好陌生（如果喺酒吧撞到老師），陌生嘅人都可以一秒變得好熟悉（如果我地一齊悼念）。我地本身成為咗一個函數，take幾個input（處境，人，事情），然後output「陌生／不陌生／有幾陌生」。「陌生人 as a claim」係因為「陌生」幾乎已經係一種完全出於自身（經驗集合）嘅判決，所以「陌生」同其他好多特質（如好、壞）睇齊，單單一個「陌生」嘅label並未帶有有意義嘅訊息。由呢度開始先係討論「陌生」嘅起點，係點樣嘅expectation、點樣嘅處境先會衍生「陌生」，並且「陌生」點樣作為一個非常流動嘅概念存在，同埋點樣去理解「陌生」嘅程度。好多思考都好似無濟於事，但我覺得認真不是輸了，而是認真，世界才開始了。</description>
    </item>
    
    <item>
      <title>Papers</title>
      <link>https://tszminglee.github.io/papers/</link>
      <pubDate>Tue, 15 Dec 2020 17:21:01 -0800</pubDate>
      
      <guid>https://tszminglee.github.io/papers/</guid>
      <description>Manuscripts (Comments are most welcome!)
 Under review, Language and Linguistics. Epistemic indefinites in Cantonese: a case study of ‘m-zi&amp;rsquo; (not-know).
 Under review, Linguistic Inquiry. The privileged status of phases: licensing VP movement and ellipsis in Mandarin and Cantonese.[with Victor Junnan Pan]
 Submitted. Partial deletion on head chains: discontinuous predicates in Cantonese [with Ka-Fai Yip].
  Publications Books  2024 . The Unity of Movement: evidence from verb movement in Cantonese.</description>
    </item>
    
    <item>
      <title>EP01 - 有冇得愛得好有理由</title>
      <link>https://tszminglee.github.io/podcast/ep01/</link>
      <pubDate>Sun, 06 Dec 2020 16:34:50 +0800</pubDate>
      
      <guid>https://tszminglee.github.io/podcast/ep01/</guid>
      <description>簡介
「點解愛一個人」有時係一個好難答嘅問題。如果答一種特質，例如溫柔、例如對我好，會衍生一個問題：「咁如果有其他人一樣溫柔，或者一樣對我好，我係咪就應該要愛晒全部？」有冇辦法修正呢種答案，從而愛得好有理由？又或者會唔會個問題本身就有一種錯誤嘅前設，可能愛根本就係冇理由？
我地討論一篇2015年嘅文章，最後講到「愛一個人最大嘅理由可能就係因為你係你」。
by 梓明、Tony
參考：
Naar, Hichem. 2015. “Subject-relative reasons for love&amp;rdquo;. Ratio XXX 2, 197-214.
後記
其實關於「你點解鐘意我」呢個問題，幾年前岩岩一齊嘅時候Ellie已經問我。唔係出於刁難或者純粹想聽一啲甜言蜜語，而係佢會想知我究竟係鐘意佢呢個人本身，定係鍾意伴隨呢個人而黎嘅特質。我當時有好硬綁綁咁諗過，硬綁綁嘅意思即係有冇得好理性好有step by step咁樣推導出一個愛嘅理由。2016年嘅當時寫咗咁樣嘅野：
－－－－－ 問：人是獨一無二的嗎？
答：人是經驗的集合，他所有行為、思想、判斷等都是過去經驗所導出的。經驗指一個人在特定時間、特定空間裡，透過他的感官系統認知的所有事情。經驗是獨特的，在於時間不斷流逝。我們可以重演一個空間，卻沒有辦法重演時間。因此人是獨一無二的。
問：我們為了什麼喜歡一個人？
答：因為某些「特質」－－溫柔、斯文、好動、幽默、好看、正義、博學……等等。但「特質」的來源有兩個成份，一個是對象經驗的集合，另一個是自身經驗的集合。所謂「特質」只是一個將「對象經驗」投入「自身經驗」的一個函數，它的產出是為「特質」。例如某人苦讀三十年，成為某方面的專家。這個人（＝經驗的集合）透過我（＝另一組經驗的集合）的詮釋，得出「有志氣」的結論，但也可以透過另一個人（＝再另一組經驗集合），得出「浪擲人生」的結論。故此「特質」是流動的，固定的只有過去的經驗。故此我們喜歡一個人必然是為了他的「經驗集合」。回答因為某些「經歷」的話－－本來就是好朋友、曾共患難、一起留學，大概都可歸為日久生情之類－－但這種回答無異於我們喜歡了某個人某部分的「經驗集合」。因此我們是為了「經驗集合」而喜歡一個人的。
問：我們可以同時喜歡多於一個人嗎？
答：可以，因為我們喜歡的只是經驗的集合。誰擁有我們喜歡的經驗集合，我們就喜歡誰。
－－－－－
然後終於過咗幾年又有機會同朋友講起愛嘅理由，再次覺得將人等同於「（獨一無二嘅）經驗嘅集合」先可以避免嗰個「咁如果阿邊個邊個又有呢個特質，你係咪又會鍾意啊？」嘅過份泛化問題。但當時冇乜諗嘅係，其實愛可以（甚至應該）係非常慷慨（非廉價），只係每一種愛都係獨一無二嘅。一個人同時愛上好多個人本來就係常態，只係（社會文化因素規範下嘅）愛情先致力追求唯一性，但我地冇理由因為愛情而排除一個人愛嘅能力同埋客觀事實。愛很普遍，而每一場愛都獨特，因為係兩個經驗嘅集合嘅互相牽引。
我記起以前其實仲有個比較chur（radical／hypothetical）嘅問題，就係就算點樣強調愛嘅獨特性都好，如果，真係如果，世界上有完美嘅複製人，即係同樣嘅經驗嘅集合以兩個人嘅形式呈現，我係咪就要愛晒呢兩個人。我覺得係，因為只要妳係妳，我就冇辦法唔愛。唯有確保自己愛上嘅係妳嘅經驗集合，我先有信心唔會喺另一個平行時空錯過妳。</description>
    </item>
    
    <item>
      <title>Talks</title>
      <link>https://tszminglee.github.io/talks/</link>
      <pubDate>Thu, 20 Dec 2018 11:05:34 +0800</pubDate>
      
      <guid>https://tszminglee.github.io/talks/</guid>
      <description>Recent and upcoming 2024, November 23-24. 「噉」還不是句末助詞？ 第五屆現代漢語句末助詞研討會。[slides]
2024, November 16-17. Predication in disguise: which-constructions in Hong Kong Cantonese code-mixing speech. IWSPM-2024. [slides]
2024, July 6. Phrasal wh-doublets in Cantonese. WOC-24. [with Oscar Hok-Yuen Wong] [slides]
2024, July 6. 「廣東話達人挑戰」的公共數碼人文學反思. WOC-24. [with Yip Po Lai, Mei-ying Ki, Chaak-ming Lau, Kam-Pang Wong, Oscar Hok-Yuen Wong, Ka-Fai Yip] [slides]
2024  So what? &amp;ndash; on the nature of gam2 in Cantonese 噉即係點？——粵語「噉」字性質再探.</description>
    </item>
    
    <item>
      <title>Projects</title>
      <link>https://tszminglee.github.io/projects/</link>
      <pubDate>Wed, 19 Dec 2018 16:34:50 +0800</pubDate>
      
      <guid>https://tszminglee.github.io/projects/</guid>
      <description>- Surface and deep anaphora - The interpretation and the representation of silent and anaphoric expressions have been a long-standing issue in syntax and semantics. I explore relevant expressions and constructions in the clausal domain in multiple languages including Cantonese, Japanese, Mongolian and Uyghur. Specifically, I take a comparative perspective on VP ellipsis and verbal anaphora, and sluicing(-like) constructions in these languages, with a view to contributing to the general discussions on surface and deep anaphora in natural language.</description>
    </item>
    
  </channel>
</rss>